===============================
   RF-REGIS LOVER
===============================
------------------------
Vedtatt 19. april 2023
------------------------


.. contents::

--------------------


FORMÅL OG ORGANISASJON
======================

§ 1 TILHØRIGHET
---------------

RF-Regi er en undergruppe av Realistforeningen, fakultetsforening ved Det matematisk-naturvitenskapelig fakultetet, Universitetet i Oslo.

§ 2 FORMÅL
----------
RF-Regis formål er å drifte og vedlikeholde lyd- og lyssystemer, samt bedrive utleie av disse til de andre foreningene ved Universitetet i Oslo.

§ 3 UTBYTTE
-----------

RF-Regi er en ideell organisasjon som ikke betaler ut utbytte. RF-Regi skal over et lenger tidsperspektiv ikke gå med noe overskudd. Overskuddene går inn i egenkapitalen til foreningen, og brukes til innkjøp av nytt utstyr.

§ 4 MEDLEMSKAP
--------------

RF-Regi og Realistforeningen har felles medlemskap, så fremt det enkelte medlem av Realistforeningen samtykker til dobbelt medlemskap.

Medlemskap i RF-regi tilbys alle medlemmer i Realistforeningen.

§ 5 OPPLØSNING
--------------

Går en generalforsamling inn for å oppløse foreningen, skal desisjonsutvalget tidligst tre uker og senest fire måneder senere innkalle til ekstraordinær generalforsamling hvor saken skal behandles på nytt. Dersom foreningen oppløses, disponerer Realistforeningen over foreningens aktiva.

§ 6 VED OPPLØSNING
------------------

a)  Ved oppløsning av foreningen overføres alle eiendeler til Realistforeningen, og Realistforeningen tar over utleievirksomheten av utstyret.

#)  Dersom Realistforeningen ikke ønsker å ta over utleievirksomheten skal Realistforeningen kalle inn til et møte hvor kjellerforeningene Samfunnsvitenskaplig fakultetsforening, Medicinerforeningen, Kjellerutvalget, Filologisk forening/Uglebo og Cybernetisk selskab skal bli enige om en omfordeling av utstyret. Om kjellerforeningene ikke blir enige, tilfaller utstyret Kulturstyret ved Velferdstinget i Oslo og Akershus, som omfordeler utstyret blant kjellerforeningene etter eget forgodtbefinnende. Utstyrets verdi regnes etter prinsippet lineærårlig avskrivning. Utstyret kan ikke regnes mot eventuelle utestående fordringer foreningene har hos RF-Regi.

§ 7 TAP AV UTSTYR
-----------------

RF-Regi plikter å informere kjellerforeningene om eventuelle tap av hele eller deler av utstyret kjøpt inn med Kulturstyrets midler innen rimelig tid. Eventuelle tap kan kreves dokumentert av en eller flere av kjellerforeningene.

STYRET OG UTVALG
======================

§ 8 STYRET
----------

a)  Styret i RF-Regi består av: regiformann, forretningsfører, DJ-sjef og Realistforeningens formann.

#)  Regiformann velges på vårens generalforsamling og sitter for ett år. Regiformann er foreningens daglige leder og styreleder.

#)  Forretningsfører velges på høstens generalforsamling og sitter for ett år. Forretningsfører er ansvarlig for foreningens økonomi.

#)  Utleieansvarlig velges på generalforsamling og sitter for ett semester. Utleieansvarlig har overordnet ansvar for drift av RF-Regis utleievirksomhet og er foreningens nestleder.

#)  DJ-sjef velges på generalforsamling og sitter for ett semester. DJ-sjef er ansvarlig for daglig drift av DJ-gruppen.

#)  Realistforeningens formann er Realistforeningens representant i styret.

#)  Regiformann og forretningsfører tegner sammen for foreningen.

#)  Styrets oppgave er å koordinere langsiktig virksomhet, vedlikeholde utstyr, godkjenne innkjøp og representere foreningen utad.

#)  Styret kan tilknytte seg det antall funksjonærer styret finner nødvendig.


§ 9 ERFARINGSOVERFØRING
-----------------------

Alle tillitsvalgte valgt av Generalforsamlingen og innehavere av verv oppnevnt av styret ihht. § 8 a, har ansvar for å lage og oppdatere erfaringsprotokoller for opplæring av etterfølgende innehavere av vervet og funksjonærer tilknyttet styret. Alle personer omfattet av første punktum har ansvar for at påtroppende vervinnehaver får den nødvendige opplæring for å inneha sitt verv.


§ 10 ØKONOMI
------------

a)  Forretningsfører har ansvaret for RF-Regis regnskap og for å lære opp påtroppende vervinnehaver i økonomistyring.

#)  Forretningsfører fører regnskapene ut den inneværende regnskapsperiode.

#)  Realistforeningen overtar driften av RF-Regi inntil nytt styre er valgt dersom det sittende ikke kan funksjonere. Ingen utbetalinger, med unntak av utestående fordringer, skal skje før en generalforsamling er avholdt.


§ 11 DESISJONSUTVALGET
----------------------

a)	RF-Regi er en undergruppe av Realistforeningen, og derfor underlagt dets Desisjonsutvalg.

#)	Desisjonsutvalget har den endelige avgjørelsen i tvilsspørsmål om tolkning av lovene. Utvalget kan også fatte vedtak og gi regler i situasjoner hvor lovene måtte vise seg å være utilstrekkelige. Ethvert medlem av RF-Regi har rett til å innanke for Desisjonsutvalget vedtak hvor det kan være tvil om lovligheten.


§ 12 REVISJONSUTVALGET
----------------------

a) RF-Regi er en undergruppe av Realistforeningen, og derfor underlagt dets Revisjonsutvalg.

#) Regnskap skal være innlevert senest tre uker før generalforsamling påfølgende semester. Blir ikke regnskapene godkjent på generalforsamling, skal regiforfører inndra alle bilag og fullføre regnskapet. Det kan gis dispensasjon til avvik fra dette punktet av styret i samarbeid med Revisjonsutvalget og forretningsfører.

#) På Generalforsamlingen skal Revisjonsutvalget legge frem revisjonsberetningen, som skal være skrevet av Revisjonsutvalget selv eller, hvis styret finner det nødvendig, en registrert eller statsautorisert revisor. Revisjonsutvalet har ansvar for å opplyse Generalforsamlingen om eventuelle budsjettsoverskridelser.


GENERELLE BESTEMMELSER
======================

§ 13 GENERALFORSAMLING
----------------------
a)	Generalforsamlingen er foreningens høyeste myndighet i spørsmål som ikke kommer inn under § 11 b. Alle medlemmer av RF-Regi har tale- og forslagsrett.

	Alle medlemmer av RF-Regi som var innmeldt før innkallingen ble offentliggjort har stemmerett på generalforsamlingen.

	Generalforsamlingen er beslutningsdyktig når minst 1/10 av de stemmeberettigede er til stede. Samtidig er det tilstrekkelig med 50 stemmeberettigede på generalforsamlingen dersom foreningen har mer enn 500 medlemmer.

#)	Ordinær generalforsamling avholdes etter Realistforeningens generalforsamling. Ekstraordinær generalforsamling avholdes når styret vedtar det eller det kreves av Desisjonsutvalget eller minst 1/10 av medlemmene, dog slik at 50 medlemmer er tilstrekkelig dersom foreningen har mer enn 500 medlemmer.

#)	Innkallelse til ordinær og ekstraordinær generalforsamling må være offentliggjort minst 10 virkedager i forveien. Ved ordinær og ekstraordinær generalforsamling må forslag til foreløpig dagsorden være offentliggjort senest 5 virkedager i forveien. Som virkedag regnes alle dager i samme semester som ikke er helg, offentlig høytidsdag eller feriedag for studentene ved Det matematisk- naturvitenskapelige fakultet i henhold til fakultetets offisielle kalender. Generalforsamlinger innkalles av styret. Dersom dette ikke fungerer eller ikke etterkommer lovlige krav om at generalforsamling skal kalles inn, skal Desisjonsutvalget overta styrets plikter når det gjelder generalforsamlinger.

#)	Forslag om lovendringer og andre saker som ønskes tatt opp på generalforsamlingen må være styret i hende og offentliggjøres 5 virkedager før. Desisjonsutvalget kan fremme endringsforslag inntil 48 timer før generalforsamlingen. Lovendringsforslag kan ikke behandles på ekstraordinær generalforsamling.

#)	Generalforsamlingen kan foreta endringer i rekkefølgen av punktene til det endelige forslag til dagsorden. Den kan også utelukke ett eller flere av de foreslåtte punkter så lenge det ikke strider mot § 13 k. Den endelige dagsorden godkjennes av generalforsamlingen. I forbindelse med godkjennelse av dagsorden skal det velges ordstyrer, referent og to medlemmer til å undertegne generalforsamlingens protokoll.

#)	Ethvert medlem kan på generalforsamlingen foreslå tatt opp saker utenom den oppsatte dagsorden. Generalforsamlingen kan ikke fatte vedtak i slike saker.

#)	Generalforsamlingen kan med alminnelig flertall gi ikke-medlemmer møte- og talerett.

#)	Avstemninger på generalforsamlinger skal være hemmelige når minst tre stemmeberettigede krever det.

#)	Valgbare som tillitsvalgte i RF-Regi er alle foreningens medlemmer, med unntak av medlemer som sitter i Realistforeningens Økonomiutvalg, Revisjonsutvalg eller Desisjonsutvalg.

#)	Valg på flere tillitsvalgte under ett avgjøres med alminnelig flertall. Ved valg på en enkelt tillitsvalgt kan tre stemmeberettigede kreve at valget skal avgjøres med absolutt flertall. Oppnår ingen dette ved første avstemming, avholdes bundet omvalg.

#)	På ordinær generalforsamling behandles:

		1. Regnskaper, etter en redegjørelse for RF-Regis totale økonomi

		#. Budsjettrammer. På høstens generalforsamling vedtas budsjettrammer for neste år. På vårens generalforsamling kan budsjettrammene revideres.

		#. Eventuelle lovendringsforslag

		#. Semesterberetning

		#. Valg av tillitsvalgte:

			a) Regiformann (§ 8 b)
			
			#) Foretningsfører (§ 8 c)
			
			#) Utleieansvarlig  (§ 8 d)
			
			#) DJ-sjef (§ 8 e)


§ 14 MISTILLIT
--------------

Foreningens medlemmer kan fremme mistillitsforslag mot tillitsvalgte som er valgt ihht. §  3 k punkt 5. Slike forslag kan bare behandles av en generalforsamling, og må være fremmet 48 timer før generalforsamlingen. Mistillitsforslag vedtas med 2/3 flertall. Dersom mistillitsforslaget mot et medlem av styret blir vedtatt, kan generalforsamlingen vedta å holde nyvalg på samtlige medlemmer av styret for resten av hvert medlems funksjonstid.


§ 15 LOVENDRINGER
-----------------

Forslag til lovendring skal bare behandles på ordinær generalforsamling, og må få 2/3 flertall blant de tilstedeværende stemmeberettigede for å vedtas.


§ 16 LOVERS GYLDIGHET
---------------------

Disse lovene er gyldige fra den dag de blir vedtatt, slik at alle tidligere lover opphører å gjelde fra samme dag.
